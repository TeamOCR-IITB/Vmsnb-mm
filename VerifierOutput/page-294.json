{
"0":"२८४            वीरमित्रोदयस्य श्राद्धप्रकाशे-",
"1":"        पुत्रजन्मनि कुर्वीत श्राद्धं हेम्नैव बुद्धिमान् ।",
"2":"        न पक्केन न चाप्तेन कल्याणान्यभिकामयन् ॥",
"3":"  अत एव पुत्रजन्मनि हेम्नोऽनुकल्पत्वम् । ग्रहणप्रसवादिषु तु",
"4":"अन्नाद्यभाव एतद्विधिर्ज्ञेयः । संक्रमाग्न्यभावयोस्तु स्वतन्त्रयोरेव",
"5":"तन्निमित्तत्वम् । केचित्तु अग्न्यभावस्यापि पाकासम्भवकृतमेव निमि",
"6":"त्तत्वमित्याहुः ।",
"7":"       आमपरिमाणमाह धर्म ।",
"8":"           आमं तु द्विगुणं प्रोक्तं हेम तद्वच्चतुर्गुणम् ।",
"9":"           अन्नाभावे द्विजातीनां ब्राह्मणस्य विशेषतः ॥",
"10":"व्यासोऽपि ।",
"11":"           आमं ददतु कौन्तेय तदामं द्विगुणं भवेत् ।",
"12":"           त्रिगुणं चतुर्गुणं वापि नत्वेकगुणमर्पयेत्  ॥",
"13":"   अत्र हेम्नश्चतुर्गुणत्वमामापेक्षयेति हेमाद्रिः । अन्नापेक्षयेत्यन्ये । स्मृ",
"14":"त्वर्थसारे तु सममपि आमादि देयमित्युक्तम् । आमश्राद्धे च पिण्डदाना",
"15":"द्यपि आमेनैव कार्यम्, “ तेनाग्नौकरणं कुर्यात्पिण्डांस्तेनैव निर्वपेदि-",
"16":"ति” शातातपवचनादिति गौडाः ।",
"17":"अन्ये तु ।",
"18":"            आमश्राद्धं यदा कुर्यात्पिण्डदानं कथं भवेत् ।",
"19":"            गृहपाकात्समुद्धृत्य सक्तुभिः पायसेन वा ॥",
"20":"            पिण्डदानं प्रकुर्वीत हेमश्राद्धे कृते सति ॥",
"21":"    इति भविष्योत्तरादामहेमश्राद्धे भवत्येव द्रव्यान्तरेण पिण्डदानम् ।",
"22":"यत्तु शातातपवचनं तत् तत्राप्यत्राभावे वेदितव्यमित्याहुः ।",
"23":"   एवं शूद्रकर्तृकेऽप्यामश्राद्धेअन्नेनैव पिण्डदानं कार्यम् ।",
"24":"      शूद्रस्तु गृहपाकेन तत्पिण्डान्निर्वपेत्तथा।",
"25":"      सक्तुर्मूलं फलं तस्य पायसं वा भवेत्स्मृतम् ॥",
"26":"   इति हेमाद्रिधृतभविष्यवचनात् । अत्र पिण्डदानग्रहणाद्विकिरादा-",
"27":"वाममेवेति केचित् ।",
"28":"    वस्तुतस्तु ।",
"29":"      नामन्त्रणं नाग्नौकरणं विकिरो नैव विद्यते ।",
"30":"      तृप्तिः प्रश्नोऽपि नैवात्र कर्तव्यः केनचिद्भवेत् ॥",
}